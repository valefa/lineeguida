Proprietà del documento 
------------------------

A fini documentali e per facilitare successive revisioni del documento,
può risultare utile inserire le seguenti proprietà: titolo, autore,
lingua, parole chiave, ecc…

Per visualizzare, modificare o inserire le proprietà del documento
occorre seguire i seguenti passi:

1. fare clic sulla scheda “File”;

2. fare clic su "Informazioni" per visualizzare e inserire le proprietà
   del documento: in alto a destra, cliccando sul menù a tendina
   “Proprietà”, si potrà accedere a “Mostra riquadro documenti”, che
   consente di inserire Autore, Titolo, Oggetto, Parole chiave, ecc.;

3. tornare indietro su “File” e fare clic su “verifica documento”;

4. fare clic su “controlla documento”;

5. fare clic su “controlla” e verificare le informazioni risultanti;

6. fare di nuovo clic su “File” per tornare al documento.

Su Word 2016 le stesse operazioni appaiono più immediate.

Stili e formattazione Usare sul documento gli stili e le funzionalità di
lista per formattare i contenuti in capitoli, paragrafi e punti elenco,
al fine di dare una struttura. In questo modo sarà più facile convertire
successivamente il documento di origine in formato PDF accessibile. In
particolare, i seguenti comandi sono visibili e sono selezionabili nella
barra multifunzione della scheda "Home":

1. utilizzare i titoli: utilizzare gli stili (di intestazione) per
   creare una struttura logica del documento. Per esempio, non occorre
   aumentare le dimensioni del testo per creare l'aspetto di
   intestazioni o dare loro risalto, ma inserire uno stile adeguato allo
   scopo dell'elemento (per esempio “Titolo1”, “Titolo2”, “Titolo3”,
   ecc.).

2. utilizzare le liste: utilizzare gli stili (di elenco) per le liste.
   Se gli elementi seguono una sequenza specifica, utilizzare un elenco
   numerato. Non utilizzare segni di punteggiatura o altri marcatori per
   creare l'impressione di una lista. E’ possibile selezionare la
   tipologia di elenchi (elenchi puntati, elenchi numerati, a più
   livelli).

Si suggerisce inoltre di non creare allineamenti mediante la barra
spaziatrice, ma utilizzando la tabulazione. Evitare, quando possibile,
l’utilizzo di paragrafi vuoti, ad esempio per aumentare la distanza tra
due paragrafi, utilizzando invece la spaziatura del paragrafo. Evitare
il testo giustificato in quanto potrebbe pregiudicare la lettura a
schermo e l’immediato riconoscimento della posizione dei capoversi.
Posizionare infine gli oggetti nel documento (foto, forme, grafici,
ecc.) con una disposizione “in linea” con il testo, in modo da
facilitare la lettura tramite un lettore di schermo.
